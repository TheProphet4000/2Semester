# Virksomhedsbeskrivelse 

Vi betragter projektet som en mulighed for, at danne en virksomhed, som kan udvikle Android apps og eventuelt viderebygge på fundamentet på dette projekt til en mere generisk app som kan sælges til andre virksomheder. 
Vi ser vores virksomhed som interessentselskab, da det gør det muligt at stifte selskabet med flere ejere og uden en stor startkapital. Vi er bevidste om ulemperne ved solidarisk hæftelse, men betragter det som en fornuftig måde at starte på. Vi forventer at virksomheden senere kan konverteres til et anpartsselskab, når der er en større omsætning og vi slipper for det direkte personlige ansvar.

### Mission 
Vores mission med dette projekt er, at kunne levere den bedst mulige løsning til New-Yorker.dk så det kan lette deres hverdag, give mere tilfredse kunder og dermed øge indtjeningen i deres virksomhed. Det vil give os den erfaring der er nødvendig til, at vi kan tage vores virksomhed videre til næste niveau.

### Vision
Vi vil appellere bredt til andre virksomheder, der sælger New Yorker vægge, ved at bygge et produkt som i fremtiden kan tilpasses både visuelt og funktionalitetsmæssigt, så det matcher andre kunders udtryk og ønsker. 

### Forretningsmodel
Produktet er en Android app, som kan benyttes til at skabe et tilbud samt generere en skitse på en New Yorker væg ud fra indtastede mål. Derudover kan der tilvælges andet tillæg til væggene såsom glastyper eller døre og app’en skal være i stand til at tilpasse pris og tegning ud fra alle disse valg.

Der findes i forvejen en lang række virksomheder som producerer denne type vægge, og efter at have undersøgt en del af deres hjemmesider kan vi se at langt de fleste ikke har en konfigurator hvor man kan bygge en væg ud fra mål. De fleste virksomheder, står i samme situation som New-Yorker.dk, hvor de har en kontaktformular som man skal skrive hvis man ønsker et tilbud.

Vi mener derfor, at der er en oplagt forretningsidé i, at samle erfaring ved at bygge denne app til New-Yorker.dk, men samtidig have for øje, at app’en senere kan ændres så den appellerer til andre virksomheder indenfor feltet, der har lignende udfordringer. 
Det vil derfor være vigtigt, at vi i forbindelse med overleveringen af app’en til New-Yorker.dk, sikrer os, at vi fortsat har ret til at videreudvikle ideen, platformen og at videresælge denne til andre virksomheder indenfor feltet.

I forbindelse med udviklingen af forretningsmodellen, har vi benyttet et business modelling canvas (BMC) til hjælpe os med at få et overblik over de forskellige nøgleområder i vores virksomhed. Vi har udarbejdet i diagram, som er vedlagt som bilag, men vi vil også gennemgå de forskellige ting kort her. 

**Et BMC består af følgende:**

***Partnere***<br>
Hvilke partnere arbejder vi sammen med i vores virksomhed. Det kunne være i forbindelse med markedsføring, produktion eller lignende. 
I vores tilfælde har vi kun identificeret én partner, New-Yorker.dk, som i dette tilfælde også er vores kunde. Vi betragter dem samtidig som en partner, da de bidrager med vigtig viden omkring branchen og produktet, som gør det muligt for os at udvikle app’en.

***Aktiviteter***<br>
Hvilke kerneopgaver løser vi som forretning. 
Vores virksomhed specialiserer sig i app udvikling, med fokus på Java og Android. I det her tilfælde laver vi specifikt en app rettet mod virksomheder der leverer New Yorker vægge.

***Ressourcer***<br>
Hvilke ressourcer virksomheden har til rådighed. Det kan for eksempel være økonomiske, fysiske eller bemanding.
Vi har en bemanding på 3 personer, hvor vi fordeler opgaverne ligeligt. Økonomisk arbejder vi under studiet gratis og vi arbejder fra vores hjemmearbejdsplads, så vi ikke har nogle fysiske eller økonomiske ressourcer direkte til rådighed. På sigt vil det dog ændre sig.

***Kundeværdi***<br>
Hvad er det for en ydelse vi sælger, som giver en værdi for kunden.
Vi sælger vores tid og specialisering i softwareudvikling og derigennem hjælper vi kunden med at løse deres behov. 

***Kunderelation***<br>
Hvordan står vi til rådighed for kunderne.
Vi sørger for, at holde tæt kontakt til kunden i udviklingsprocessen. Det sker både personligt med jævnlige møder og elektronisk via mail. Derudover står vi til rådighed efter at produktet er leveret så vi kan tilføje yderligere funktionalitet og bistå med fejlrettelse.

***Kanaler***<br>
Hvordan sælger vi til kunderne.
Vi laver opsøgende salg og demonstrerer vores idé og produkt, enten fysisk eller ved online møder, for kunderne. På den måde kan vi hurtigt vise kunden den værdi vi skaber og der kan åbnes dialog om eventuel tilpasning og yderligere ønsker fra kunderne.

***Kunder***<br>
Hvem er vores kunder.
Vi har identificeret vores kunder som producenter af New Yorker vægge og deres forhandlere. Det vil være dem, som primært benytter den app vi er ved at udvikle.

***Omkostninger***<br>
Hvilke omkostninger har vi identificeret.
På nuværende tidspunkt har vi ikke nogle direkte omkostninger i forbindelse med virksomheden, da den kører sideløbende med vores uddannelse. På sigt, vil der dog opstå omkostninger i forbindelse med leje af kontorpladser, lønudgifter, licensering af software til udvikling, indkøb af forskelligt kontormateriel, hardware og så videre. Det vil dog først være efter endt studie og kan indfases løbende efter behov.
Indtægter
Hvordan har vi tænkt os at tjene penge på produktet.
Vi tænker på sigt at udvikle et standardprodukt, som kan tilpasses til de enkelte producenter af New Yorker vægge. Det kan vi sælge både som et enkelt produkt, hvor kunden efterfølgende overtager ansvaret for drift og opdatering, eller med en licensering hvor vi kan bistå med holde løsningen kørende.

***Finansiering***<br>
 Vi har vedlagt et investeringsbudget , hvor dykker nærmere ned i nogle forventede men ellers er den overordnede tankegang som følger:


- Indtægter: Vi forestiller os at kunne lave et generisk stykke software som kan tilpasses de enkelte New Yorker væg producenter der findes på markedet. Der har vi sat en fast pris på 50.000 kr. for køb af licens og tilpasning til den enkelte kunde. 
Derudover sælger vi vedligehold (support, opdatering af priser og lignende) for en fast månedlig pris på 50 kr. pr. bruger hvor vi har sat det forventede antal brugere til 30 pr kunde, som dækker interne brugere samt eventuelle sælgere. Vi forventer at sælge én licens i det første halvår og herefter et langsomt stigende antal over tid. 
- Udgifter: Da vi fortsat er studerende og virksomheden derfor vil være et projekt ved siden af studiet, kan vi holde vores indledende omkostninger lave. Vi har ikke nogen udgifter til husleje eller løn under studiet og derfor er vores andre administrative omkostninger også lave. Til gengæld vælger vi at sætte penge til side til investeringer, som kan føres tilbage i virksomheden når der er behov. Vi forventer at starte med en forholdsvis lav løn, hvor vi har tilsidesat 40.000 pr. ansat, som også skal dække sociale omkostninger såsom pension, feriepenge og lignende.
- Opstartslån: Vi forventer at kunne starte med en mindre kassekredit, da vi allerede har materiale i form af laptops og lignende rent privat, som vi kan starte med. Vi har derfor ikke behov for de store omkostninger i forbindelse med opstarten af virksomheden.

Alle er de angivne tal er naturligvis overslag og der må forventes at være afvigelser i forhold til det realiserede. Men vi føler ikke at det er urealistisk prissat, når man ser på den tid der indledningsvis skal lægges i udviklingen af app’en.


### Strategi for implementering og skalering af forretningen til andre kundesegmenter

**Implementering**<br>
Vi forventer at implementering af appen vil foregå let, da New-Yorker.dk er en tæt samarbejdspartner i hele udviklingsprocessen. Vi regner med at der vil ske en overlevering af app’en og vi så vil bistå med oplæring og levere dokumentation på hvordan app’en skal benyttes. Den burde dog være udviklet så brugervenligt, at der ikke er behov for den store support.

**Skalering**<br>
Vi har undersøgt hvordan andre producenter af New Yorker vægge modtager tilbud, og her kan vi se at der er en stor del af dem som på nuværende tidspunkt kun har en kontaktformular. 
Vi mener derfor det er oplagt, at tage kontakt til disse firmaer efterfølgende og demonstrere hvad vi kan gøre for, at hjælpe dem med på en lettere måde at lave tilbud til deres kunder og hjælpe deres sælgere i salgsprocessen. Vi mener, at vi på den måde langsomt kan vækste og tage flere kunder ind. 
Som vi tager flere kunder ind, kan vi  forvente at der vil være en større og større arbejdsbyrde der relaterer sig til support og vedligehold af den leverede app, så vi må på sigt forberede os på at skulle lave supportydelser.


